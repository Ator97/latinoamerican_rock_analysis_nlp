{"songs": [{"title": "Tulipani", "album": "Gioco di Societ\u00e0", "year": null, "lyrics": "Johan parcheggi\u00f2 la bicicletta contro il parapetto ed entr\u00f2 nella roulotte in braghe corte, perch\u00e9 fuori nevicava l'universo nonostante fosse giugno. Batteva i denti irrigidito mentre i suoi due nuovi amici rimasero stupiti dalla visita a sorpresa. Gli offrirono un the caldo domandandogli perch\u00e9 in quella discesa, durante la bufera, il ghiaccio e la paura, non si fosse ben coperto. L'olandese in bicicletta rispose col suo accento gutturale parole incomprensibili e finito lo spavento si riaffacci\u00f2 alla strada, mentre altri sventurati su due ruote scendevano prudenti quei tornanti in mezzo alla tormenta protetti dal Moncler. Lui rest\u00f2 ancora un poco a godersi il tepore improvvisato e dopo un paio di bestemmie protestanti torn\u00f2 in sella al suo cavallo verso la valle che incombeva.\n\nEppure un quarto d'ora prima Johan era solo lass\u00f9 in cima. Stacc\u00f2 tutti lungo il Gavia pedalando su un viscido sterrato mentre intorno era come se l'inverno in Val Camonica non fosse mai finito. Raggiunse quel passo a quota siderale mentre i fiocchi sulla testa evaporavano al contatto della pelle incandescente e arrivato fino a l\u00ec continu\u00f2 a far finta che il freddo non ci fosse. Tir\u00f2 dritto come se Bormio stesse nei dintorni e non quaranta chilometri pi\u00f9 in basso.\nIn quella roulotte ci fin\u00ec con un principio di assideramento tre minuti dopo, che a scender dopo tutto quello sforzo sudato e bagnatissimo a cinque gradi sotto zero indossando solamente una maglia ciclamino ci vuole del coraggio e una certa dose d'impazienza.\n\nCi arriv\u00f2 da stoccafisso, a Bormio, l'olandese Van der Velde. Quasi morto e con quarantasette minuti di ritardo.\nMa di quel traguardo si ricordano certo pi\u00f9 di lui che dell'altro tulipano che giunse primo in quella tappa disgraziata o dell'americano che vinse poi il Giro d'Italia la cui cima Coppi era un pi' troppo congelata.\nQuel metro di neve sulle Lepontine Retiche, affrontato con una bicicletta al posto della slitta, vale quanto l'alpinismo estremo senza bombole d'ossigeno tra le inviolate vette del Pamir.", "image": "https://images.genius.com/55e2587cb22292454460e71fc6572088.1000x1000x1.jpg"}], "artist": "Offlaga Disco Pax"}