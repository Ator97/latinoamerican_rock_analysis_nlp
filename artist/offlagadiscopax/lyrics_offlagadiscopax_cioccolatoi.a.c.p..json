{"songs": [{"title": "Cioccolato I.A.C.P.", "album": "Bachelite", "year": "2008-02-08", "lyrics": "La mia adolescenza moderatamente inquieta \u00e8 trascorsa in un blocco di caseggiati dell'Istituto Autonomo Case Popolari\nUn luogo protettivo dove i miei amichetti conobbero le droghe pesanti senza passare dal via\nQuel gruppo era la prova, solo allora vivente, che quelle leggere non sempre hanno la colpa di tutto\nEra un quartiere caratterizzato da una solidariet\u00e0 sempre meno intensa anno dopo anno\nE i cambiamenti della popolazione furono rapidi\nMa il nostro campetto era sempre lo stesso\n\nAl campetto i tossici giocavano a pallone con noi ragazzini senza alcun timore di venire cacciati\nL'ordine del segretario della sezione del partito comunista era:\n\"potete stare qui ma non spacciate ai nostri figli e non vi fate davanti a loro.\"\nNon and\u00f2 proprio cos\u00ec, ma almeno ci aveva provato\n\nQuel campetto attirava gente strana\nEra una terra di tutti e quindi di nessuno, ma molto attrezzata:\nPanchine, verde, il centro sociale degli anziani sempre aperto\nLo spettacolo della tombola pomeridiana con gli strafattoni che duellavano con i fagioli insieme alle pensionate era stupefacente\nMolto pi\u00f9 della facile battuta\nMolto pi\u00f9 divertente del bingo di adesso\n\nLa loro presenza e le loro debolezze attiravano alcune ragazze dall'estrema periferia del nostro impero\nUna era addirittura di Roncocesio, che per noi pionieri era come dire Vladivostok\nEppure Barbara ogni santa giornata, non si sa come, compariva al campetto\nCapelli biondi stratinti\nRossetto da battona autoprodotta, naso tempestato di punti neri e quindici anni molto randagi\nDopo aver ripetuto spesso la terza media senza alcun giovamento aveva piantato la scuola, e ogni volta che poteva Scappava dalla sua frazione agricola per raggiungere un centro del mondo abbastanza ipotetico\n\nBarbara era un tormento ormonale irresistibile\nLe leggende su di lei si sprecavano\nUn pomeriggio pass\u00f2 sotto la mia finestra spalancata\nCamminava torva vicino al davanzale nera con il suo trucco esagerato e i suoi pori dilatati\nAl mio timido saluto si illumin\u00f2 e disse: \"dammi qualcosa da mangiare.\"\nVarc\u00f2 la soglia di casa mia circospetta, ma quando le presentai del pane e un pezzo di cioccolata ci si avvent\u00f2 grata e felice\nIn quel caseggiato proletario nutrire un'affamata pareva dare ancora qualche soddisfazione\nLei, lei con una ricrescita di due centimetri e la permanente disfatta\nDettagli a cui non diedi molta importanza\nSi accomod\u00f2 sul letto senza nemmeno guardarmi\nE non credo ricordasse il mio nome ma pareva molto pi\u00f9 serena ora che stava mangiando\nMi misi al suo fianco e mi sentii inadeguato alla sua esuberanza\nMentre io ancora mi attardavo in giornali porno\nTentai una conversazione che non venne nemmeno vagamente considerata\nNon mi ascoltava, ma poi disse:\nSei stato carino\nI miei amici grandi sono solo degli stronzi\nNon sono come te, sei un ragazzo pulito e per bene\nAdesso, adesso ti faccio un pompino\n\nNo, no, no, non dice sul serio\nAiuto, terrore, molto pi\u00f9 che per i tossici\nMi rendo conto molto in fretta che ci sono cose per cui non serve la licenza mediaM\nDopo qualche minuto, veramente pochi, si alza, si pulisce le labbra, finisce l'ultimo pezzo di pane e se ne torna al campetto\nUn pompino in cambio di un Toblerone\n\nI condomini I.A.C.P. negli anni '80 di una citt\u00e0 filosovietica riservavano economie alternative molto convincenti\nE quel terrore, quella sorpresa di una scoperta cos\u00ec mistica\nE quel campetto che poi vide morire un'intera generazione di oppiacei e malattie conseguenti\nMi regalarono un momento che per tutti gli anni a venire, se cos\u00ec si pu\u00f2 dire, accese le mie fantasie\nBarbara non torn\u00f2 mai pi\u00f9, prefer\u00ec mantenere le sue abituali frequentazioni\nMor\u00ec di overdose dopo qualche anno passato sui viali d'EmiliaM\nViali dove fu subito sostituita da qualche nigeriana dai capelli stirati e senza titolo di studio\nBarbara, Barbara dovrebbe aver lasciato una figlia\nUna figlia che oggi avr\u00e0 poco pi\u00f9 dei suoi anni di allora\nVorrei poterla conoscere quella figlia e rivedere in lei i punti neri sul naso che aveva sua madre", "image": "https://images.genius.com/9962e77a88f3d603eec5585b868e8a94.591x506x1.png"}], "artist": "Offlaga Disco Pax"}