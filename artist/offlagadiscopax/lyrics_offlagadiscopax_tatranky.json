{"songs": [{"title": "Tatranky", "album": "Socialismo tascabile (Prove tecniche di trasmissione)", "year": "2005-03-07", "lyrics": "Praga\nPraga \u00e8 una citt\u00e0\nDove non sopravvive niente\nDi quaranta anni di guerra fredda:\nNessuna falce e martello\nStatua, monumento\nRicorda ci\u00f2 che era fino a quindici anni fa\nUna rimozione\nSfrontata\n\nRipulita dal grigiore brezneviano\nPraga splende nei suoi palazzi barocchi e liberty\nPieni di turisti pi\u00f9 o meno sessuali\nE appare piccola\nMisteriosa\nE decadente\nNonostante gli sforzi\nDi mostrare un' economia in espansione\n\nCerco le tracce dell'immobilismo del regime\nMa vedo solo le ferite della modernit\u00e0 occidentale\nE nessuna testimonianza degli errori\nDegli orrori\nE delle ingenuit\u00e0 marxiste\nSi esprime ai miei occhi\n\nDormo in un caseggiato anonimo\nAspetto pulito ma vecchio\nEnormi somiglianze\nCon i quartieri IACP italiani\nDegli anni sessanta\nE miseria in giro\nMeno che in certe nostre citt\u00e0\n\nEsordisco nella vita notturna al Lucerna\nUn club sotterraneo\nModello febbre del sabato sera\nC'\u00e8 una serata anni ottanta\nE l'entrata costa circa 2 euro\nCome al solito, sono il pi\u00f9 vecchio nel locale\nNello schermo ad un lato della pista\nPassano i video delle canzoni che il dj mette su\nMa gli anni ottanta di Praga\nSono meno rigorosi dei nostri\nE la scaletta \u00e8 vergognosa\nI Modern Talking\nSamantha Fox\nNik Kershaw\n\nE via cos\u00ec fino ad un inatteso regalo:\nParte\n\"Felicit\u00e0\" di Albano e Romina\nLa cantano tutti e mi sento malissimo\nE mi rendo conto solo adesso\nChe l'eredit\u00e0 del comunismo non va cercata nell'architettura e nei simboli\nMa nell'anima di un popolo\nEd eccola qua l'anima negli anni ottanta cecoslovacchi:\nFelicit\u00e0 e il suo video colorato\nChe parla del sole e dell'amore italiano\nMentre in Boemia tutto \u00e8 fermo\nMentre in Boemia tutto \u00e8 immobile\n\nMa anche ora c'\u00e8 una tristezza assurda\nNessuno si diverte\nSar\u00e0 che \u00e8 luned\u00ec sera\nSar\u00e0 che \u00e8 gente fredda\nSar\u00e0 che non c'\u00e8 il mare a Praga\nE allora mi domando per quanto tempo ancora i bimbi boemi\nVorranno guardare i cartoni animati della Talpa\nInvece che quelli americani o giapponesi\n\nPer fortuna che all'uscita\nUna ragazza nota felice\nLa mia maglietta dei Depeche Mode\nBasta poco per sentirmi meglio\n\nDubcek direbbe\nChe poteva andare diversamente\nE almeno lui ha fatto in tempo a vedere la differenza\nA volta astratta\nTra un regime imposto con i carri armati\nEd uno imposto pi\u00f9 sottilmente col dollaro\nIl marco\nL'euro\n\nI tedeschi si sono comprati perfino la Skoda\nLa fabbrica!\nCome souvenir\nHo portato trenta confezioni di wafer Tatranky\nPacchetti tipo Loacker\nMa molto pi\u00f9 buoni\nSolo dopo qualche giorno\nHo notato un marchio un po' nascosto\nDanone\nDanone\nCi hanno davvero preso tutto\nCi hanno preso tutto", "image": "https://images.genius.com/fac27734c2b45c1fd21665e2f8a81a9d.900x900x1.jpg"}], "artist": "Offlaga Disco Pax"}